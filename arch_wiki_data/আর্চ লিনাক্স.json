{
  "title": "আর্চ লিনাক্স",
  "url": "https://wiki.archlinux.org/title/%E0%A6%86%E0%A6%B0%E0%A7%8D%E0%A6%9A_%E0%A6%B2%E0%A6%BF%E0%A6%A8%E0%A6%BE%E0%A6%95%E0%A7%8D%E0%A6%B8",
  "sections": [
    {
      "title": "Introduction",
      "level": 1,
      "content": "আর্চ লিনাক্স হচ্ছে সাধারণ উদ্দেশ্যে ও স্বতন্ত্রভাবে তৈরি একটি এক্স৮৬-৬৪ গ্নু/লিনাক্স ডিস্ট্রিবিউশন যেটি একটি রোলিং-রিলিজ মডেল অনুসরণের মাধ্যমে অধিকাংশ সফটওয়্যারের নতুনতম ও স্থিতিশীল সংস্করণ প্রদানের চেষ্টা করে। মূল ইন্সটলে থাকে একটি ক্ষুদ্রতম ভিত্তি সিস্টেম, যেটিতে ব্যবহারকারী শুধুমাত্র যা নিজের প্রয়োজন তা যুক্ত করেন।\n\n"
    },
    {
      "title": "সরলতা",
      "level": 3,
      "content": "আর্চ লিনাক্স সরলতাকে সংজ্ঞায়িত করে অপ্রয়োজনীয় সংযোজন অথবা পরিবর্তনমুক্ত হিসেবে। এটি সফটওয়্যারকে মূল ডেভেলপাররা (আপস্ট্রিম) যেভাবে প্রকাশ করে সেভাবে সরবরাহ করে, ন্যূনতম ডিস্ট্রিবিউশন-কেন্দ্রিক পরিবর্তন (ডাউনস্ট্রিম) সহ: আপস্ট্রিম কর্তৃক অগৃহীত প্যাচগুলো বর্জন করা হয়, এবং আর্চের ডাউনস্ট্রিম প্যাচগুলো প্রায় পুরোপুরিই ব্যাকপোর্ট করা বাগ ফিক্স নিয়ে গঠিত যেগুলো মূল প্রকল্পটির পরবর্তী প্রকাশনায় অচল হয়ে গেছে।\n\nএকইরকমভাবে, আর্চ ডিস্ট্রিবিউশন-কেন্দ্রিক সমস্যার মধ্যে সীমাবদ্ধ পরিবর্তন (যেমন সিস্টেম ফাইলের অবস্থান ঠিক করা) সহ আপস্ট্রিম কর্তৃক প্রদত্ত কনফিগারেশন ফাইলগুলোকে সরবরাহ করে। এটি স্বয়ংক্রিয় ফিচারগুলো যুক্ত করে না, যেমন কোন একটি প্যাকেজ শুধুমাত্র ইন্সটল করার কারণে একটি সার্ভিস সক্রিয় হওয়া। প্যাকেজগুলো কেবল তখনই বিভাজিত করা হয় যখন কোন বাধ্যবাধকতা থাকে, যেমন স্টোরেজ অপচয়ের অতিশয় খারাপ ক্ষেত্রগুলোতে ডিস্কের জায়গা সাশ্রয় করতে। জিইউআই কনফিগারেশন সরঞ্জামগুলো অফিশিয়ালভাবে প্রদান করা হয় না, অধিকাংশ সিস্টেম কনফিগারেশন শেল এবং টেক্সট এডিটরের মাধ্যমে করতে ব্যবহারকারীদের উৎসাহিত করার জন্যে।\n\n"
    },
    {
      "title": "আধুনিকতা",
      "level": 3,
      "content": "আর্চ লিনাক্স তার মধ্যেকার সফটওয়্যারগুলোর সবচেয়ে নতুন ও স্থিতিশীল প্রকাশিত সংস্করণগুলো রাখার চেষ্টা করে, যতক্ষণ পর্যন্ত সিস্টেমের প্যাকেজ ভেঙে যাওয়া যুক্তিসঙ্গতভাবে এড়ানো যায়। এটি একটি রোলিং-রিলিজভিত্তিক সিস্টেম, যা আপনাকে মাত্র একবার ইন্সটলের মাধ্যমেই বারবার আপগ্রেড পেতে সাহায্য করে।\n\nআর্চ, গ্নু/লিনাক্স ব্যবহারকারীরা পায় এমন অনেক নতুনতর সুবিধা অন্তর্ভুক্ত করেছে। এর মধ্যে রয়েছে সিস্টেমডি ইনিট সিস্টেম, আধুনিক ফাইল সিস্টেম, এলভিএম২, সফটওয়্যার আরএআইডি, ইউডেভ সাপোর্ট ও ইনিটসিপিআইও (এমকেইনিটসিপিআইও সহ)। পাশাপাশি আরও রয়েছে সবচেয়ে নতুন কার্নেলগুলো।\n\n"
    },
    {
      "title": "বাস্তববাদ",
      "level": 3,
      "content": "আর্চ আদর্শবাদী নয়, বরং বাস্তববাদী ডিস্ট্রিবিউশন। এখানে মূলনীতি হচ্ছে শুধুমাত্র দরকারী নির্দেশিকা। চূড়ান্তভাবে, নকশার সিদ্ধান্তগুলি ডেভেলপারদের ঐকমত্যের মাধ্যমে একটি কেস-বাই-কেস ভিত্তিক পদ্ধতিতে নেওয়া হয়। প্রমাণভিত্তিক প্রযুক্তিগত বিশ্লেষণ ও বিতর্ক যাই হোক, রাজনীতি অথবা জনপ্রিয় মতামত নয়।\n\nবিভিন্ন আর্চ লিনাক্স সংগ্রহস্থলে বিপুল সংখ্যক প্যাকেজ ও বিল্ড স্ক্রিপ্টগুলি, যারা চায় তাদের জন্যে বিনামূল্যের ও উন্মুক্ত-উৎস সফটওয়্যার সরবরাহ করে। আবার যারা আদর্শের বদলে কার্যকারিতা গ্রহণ করে তাদের জন্যে মালিকানাধীন সফটওয়্যার (বদ্ধ-উৎস সফটওয়্যার) প্যাকেজ সরবরাহ করে।\n\n"
    },
    {
      "title": "ব্যবহারকারী কেন্দ্রিকতা",
      "level": 3,
      "content": "যেখানে অনেক গ্নু/লিনাক্স ডিস্ট্রিবিউশন আরও বেশি \"ব্যবহারকারী-বান্ধব\" হওয়ার চেষ্টা করে, সেখানে আর্চ লিনাক্স সর্বদাই \"ব্যবহারকারী-কেন্দ্রিক\" ছিল এবং থাকবে। ডিস্ট্রিবিউশনটি যতটা সম্ভব ব্যবহারকারীদের আকৃষ্ট করার চেয়ে বরং এতে অবদানকারীদের চাহিদা পূরণের উদ্দেশ্যে তৈরি হয়েছে। এটি দক্ষ গ্নু/লিনাক্স ব্যবহারকারী অথবা নিজে নিজে করার মনোভাব আছে এমন কেউ যে ডকুমেন্টেশন পড়তে ও নিজের সমস্যা সমাধান করতে ইচ্ছুক, তার প্রতি লক্ষ্য করে তৈরি।\n\nসকল ব্যবহারকারীকে উৎসাহিত করা হচ্ছে ডিস্ট্রিবিউশনটিতে অংশগ্রহণ ও অবদান রাখতে। বাগ রিপোর্ট করা ও সমাধানে সাহায্য করাকে অত্যন্ত মূল্য দেওয়া হয় এবং প্যাকেজ অথবা মূল প্রকল্পগুলিকে উন্নত করা প্যাচগুলোকে অনেক প্রশংসার চোখে দেখা হয়: আর্চের ডেভেলপাররা হচ্ছেন স্বেচ্ছাসেবক এবং সক্রিয় অবদানকারীরা প্রায়ই নিজেদেরকে সেই দলের অংশ হতে দেখবেন। আর্চাররা স্বাধীনভাবে আর্চ ব্যবহারকারী সংগ্রহস্থলে অবদান রাখতে পারেন, আর্চউইকি ডকুমেন্টেশন উন্নত করতে পারেন, অন্যদেরকে প্রযুক্তিগত সহায়তা প্রদান করতে কিংবা ফোরামগুলোতে, ডাক তালিকায়, অথবা আইআরসি চ্যানেলগুলোতে মতবিনিময় করতে পারেন। আর্চ লিনাক্স বিশ্বজুড়ে অনেকের পছন্দের অপারেটিং সিস্টেম, এবং বেশ কয়েকটি আন্তর্জাতিক কমিউনিটি রয়েছে যেগুলো বিভিন্ন সাহায্য ও ডকুমেন্টেশন প্রদান করে।\n\n"
    },
    {
      "title": "বহুমুখীতা",
      "level": 3,
      "content": "আর্চ লিনাক্স একটি সাধারণ ব্যবহারের ডিস্ট্রিবিউশন। ইন্সটলের পর, কেবলমাত্র একটি কমান্ড-লাইন পরিবেশ প্রদান করা হয়: অপ্রয়োজনীয় এবং অযাচিত প্যাকেজগুলি ছিন্ন করার পরিবর্তে, ব্যবহারকারীকে অফিশিয়াল সংগ্রহস্থলে এক্স৮৬-৬৪ আর্কিটেকচারের জন্যে থাকা হাজার হাজার উন্নত মানের প্যাকেজগুলোর মধ্য থেকে বেছে নেওয়ার মাধ্যমে একটি কাস্টম সিস্টেম নির্মাণ করার ক্ষমতা দেওয়া হয়।\n\nআর্চ প্যাকম্যান দিয়ে চলে। এটি একটি ছোট, সহজ ও দ্রুত প্যাকেজ ব্যবস্থাপক যা একটিমাত্র কমান্ডের মাধ্যমে পুরো সিস্টেম আপগ্রেড করার সুবিধা দেয়। আর্চ আরও দিচ্ছে আর্চ বিল্ড সিস্টেম যা হচ্ছে উৎস থেকে প্যাকেজ নির্মাণ ও ইন্সটল করা সহজ করতে একটি পোর্টস-সদৃশ সিস্টেম। এটি একটি কমান্ডের মাধ্যমে সমলয়ও করা যায়। এছাড়াও, \"আর্চ ব্যবহারকারী সংগ্রহস্থল\"-এ মেইকপিকেজি অ্যাপ্লিকেশন ব্যবহার করে ইন্সটলযোগ্য প্যাকেজগুলো উৎস কোড থেকে যান্ত্রিক কোডে রূপান্তরের জন্যে হাজার হাজার সাধারণ লোকের তৈরি পিকেজিবিল্ড স্ক্রিপ্ট রয়েছে। ব্যবহারকারীদের পক্ষেও সহজেই নিজেদের সংগ্রহস্থল তৈরি ও তদারকি করা সম্ভব।\n\n"
    },
    {
      "title": "ইতিহাস",
      "level": 2,
      "content": "আর্চ সম্প্রদায় বড় হয়েছে এবং এবং সবচেয়ে জনপ্রিয় ও প্রভাবশালী লিনাক্স ডিস্ট্রিবিউশনগুলোর একটিতে পরিণত হয়েছে। এটি বছরের পর বছর ধরে প্রাপ্ত মনোযোগ ও পর্যালোচনা দ্বারা প্রমাণিতও হয়েছে।\n\nআর্চ ডেভেলপাররা হচ্ছেন বেতনহীন, খন্ডকালীন স্বেচ্ছাসেবক এবং এটি ভবিষ্যতে অর্থের বিনিময়ে বিক্রির কোনও সম্ভাবনা নেই। তাই সকল অর্থেই এটি বিনামূল্যে থাকবে। যারা আর্চের বিকাশের ইতিহাস সম্পর্কে আরও বিশদ অনুধাবন করতে আগ্রহী তারা ইন্টারনেট আর্কাইভ ওয়েব্যাক মেশিনে আর্চ এন্ট্রি এবং আর্চ লিনাক্স নিউজ আর্কাইভ দেখতে পারেন।\n\n"
    },
    {
      "title": "প্রারম্ভিক বছরগুলি",
      "level": 3,
      "content": "কানাডীয় প্রোগ্রামার জুড ভিনেট ২০০১ এর শুরুতে আর্চ লিনাক্স তৈরি শুরু করেন। এর প্রথম আনুষ্ঠানিক প্রকাশনা, আর্চ লিনাক্স ০.১, হয়েছিল ১১ ই মার্চ, ২০০২ তারিখ। স্ল্যাকওয়্যার, বিএসডি, পিএলডি লিনাক্স ও সিআরইউএক্সের সুন্দর সরলতার দ্বারা অনুপ্রাণিত হয়ে, এবং তা সত্ত্বেও সেসময়ে সেগুলোর প্যাকেজ ব্যবস্থাপনার অভাবে হতাশ হয়ে ভিনেট উক্ত ডিস্ট্রোগুলোর মত একই মূলনীতিতে তার নিজের ডিস্ট্রিবিউশন তৈরি করেন। কিন্তু, প্যাকেজ ইনস্টলেশন, অপসারণ এবং আপগ্রেড স্বয়ংক্রিয়ভাবে পরিচালনা করতে তিনি প্যাকম্যান নামে একটি প্যাকেজ ব্যবস্থাপনা প্রোগ্রামও লিখেছিলেন।\n\n"
    },
    {
      "title": "মধ্যবর্তী বছরগুলি",
      "level": 3,
      "content": "শুরুর দিকের আর্চ সম্প্রদায় ধীরে ধীরে বৃদ্ধি পেয়েছিল যা ফোরামে লেখালেখি, ব্যবহারকারী ও বাগ প্রতিবেদনের এই তালিকা দ্বারা প্রমাণিত। উপরন্তু, এটি প্রথম দিক থেকে একটি উন্মুক্ত, বন্ধুত্বপূর্ণ এবং সহায়ক সম্প্রদায় হিসাবে পরিচিত ছিল।\n\n"
    },
    {
      "title": "আর্চউইকির জন্ম",
      "level": 3,
      "content": "আর্চউইকি ২০০৫-০৭-০৮ তারিখে প্রথমবারের মত মিডিয়াউইকি ইঞ্জিনে সেট আপ করা হয়।\n\n"
    },
    {
      "title": "এ. গ্রিফিনের যুগের আরম্ভ",
      "level": 3,
      "content": "২০০৭ এর শেষের দিকে, জুড ভিনেট আর্চ ডেভেলপার হিসেবে সক্রিয় অংশগ্রহণ থেকে অবসর গ্রহণ করেন, এবং এর নিয়ন্ত্রণ যুক্তরাষ্ট্রীয় প্রোগ্রামার অ্যারন গ্রিফিনের কাছে সহজেই স্থানান্তর করেন, যিনি Phrakture হিসেবেও পরিচিত ছিলেন।\n\n"
    },
    {
      "title": "আর্চ ইন্সটল স্ক্রিপ্টস",
      "level": 3,
      "content": "ইন্সটল ইমেজের ২০১২-০৭-১৫ প্রকাশনাটি মেনু-চালিত Arch Installation Framework (এআইএফ) প্রত্যাখ্যান করে এবং Arch Install Scripts (arch-install-scripts) গ্রহণ করে।\n\n"
    },
    {
      "title": "সিস্টেমডি যুগ",
      "level": 3,
      "content": "২০১২ ও ২০১৩ এর মাঝামাঝিতে প্রচলিত সিস্টেম ভি ইনিট সিস্টেমের বদলে সিস্টেমডি ব্যবহার চালু করা হয়।[1][2][3][4]\n\n"
    },
    {
      "title": "আই৬৮৬ এর সাপোর্ট বাতিল",
      "level": 3,
      "content": "২০১৭-০১-২৫ তারিখে ঘোষণা করা হয় যে ডেভেলপার ও ব্যবহারকারীদের মধ্যে ক্রমহ্রাসমান জনপ্রিয়তার কারণে আই৬৮৬ আর্কিটেকচারের সাপোর্ট পর্যায়ক্রমে বাতিল করা হবে। নভেম্বর ২০১৭-এর শেষের দিকে সকল আই৬৮৬ প্যাকেজ মিররগুলি থেকে সরিয়ে ফেলা হয়।\n\n"
    },
    {
      "title": "প্রকল্প নেতার ভূমিকার পর্যালোচনা ও নির্বাচন",
      "level": 3,
      "content": "২০২০ সালের শুরুতে, আর্চ লিনাক্স কর্মীরা একটি দলীয় প্রচেষ্টায় ভবিষ্যতের নেতাদের নির্ধারণের জন্য একটি নতুন প্রক্রিয়া তৈরি করেন, যা ডেভেলপারউইকি:প্রকল্প নেতায় নথিভুক্ত করা হয়েছে।\n\nঅ্যারন গ্রিফিন যেহেতু তাঁর ভূমিকা থেকে সরে দাঁড়ানোর সিদ্ধান্ত নিয়েছিলেন, তার বদলে নতুন একজনকে নির্বাচন করার জন্য ভোটগ্রহণের আয়োজন করা হয়েছিল। ২০২০-০২-২৪ তারিখে লেভেন্টে পোলইয়াকের নির্বাচনকে স্বীকৃতি দিয়ে এর ফলাফল প্রকাশিত হয়।\n\n"
    }
  ]
}